Programozási technológia – 1. beadandó sor  - 2. feladat

Közös elvárás a megoldásoknál, hogy gyűjteményben tároljuk az azonos ősosztályból származtatott
osztályok objektumait. Az objektumok feldolgozása során használjunk foreach szerkezetet. Hibás
adatok megadása esetén a program dobjon kivételt, amit kezeljünk is le. A dokumentációban
szerepeljen a feladat leírása, az osztálydiagram, illetve a metódusok rövid leírása, valamint a tesztelés.

Egy bolygón különböző fajtájú növények élnek, minden növény tápanyagot használ. Ha egy
növény tápanyaga elfogy (a mennyiség 0 lesz), a növény elpusztul. A bolygón három fajta
sugárzást különböztetünk meg: alfa sugárzás, delta sugárzás, nincs sugárzás. A sugárzásra a
különböző fajtájú növények eltérő módon reagálnak. A reakció tartalmazza a tápanyag változását,
illetve a következő napi sugárzás befolyásolását. A másnapi sugárzás alakulása: ha az alfa
sugárzásra beérkezett igények összege legalább hárommal meghaladja a delta sugárzás igényeinek
összegét, akkor alfa sugárzás lesz; ha a delta sugárzásra igaz ugyanez, akkor delta sugárzás lesz;
ha a két igény közti eltérés háromnál kisebb, akkor nincs sugárzás. Az első nap sugárzás nélküli.
Szimuláljuk a növények viselkedését és minden lépésben írjuk ki az összes növényt a rájuk
jellemző tulajdonságokkal, valamint az aktuális sugárzást!

Minden növény jellemzői: az egyedi neve (String), a rendelkezésre álló tápanyag mennyisége
(egész), hogy él-e (logikai). A szimulációban részt vevő növények fajtái a következők:
puffancs, deltafa, parabokor. A következőkben megadjuk, hogy miként reagálnak a
különböző sugárzásokra. Először a tápanyag változik, és ha a növény ezután él, akkor
befolyásolhatja a sugárzást.

Puffancs: Alfa sugárzás hatására a tápanyag mennyisége kettővel nő, sugárzás mentes napon
a tápanyag eggyel csökken, delta sugárzás esetén a tápanyag kettővel csökken. Minden
esetben úgy befolyásolja a másnapi sugárzást, hogy 10-tápanyag értékben növeli az alfa
sugárzás bekövetkezését. Ez a fajta akkor is elpusztul, ha a tápanyag mennyisége 10 fölé
emelkedik.

Deltafa: Alfa sugárzás hatására a tápanyag mennyisége hárommal csökken, sugárzás nélküli
napon a tápanyag eggyel csökken, delta sugárzás hatására a tápanyag néggyel nő. Ha a
tápanyag mennyisége 5-nél kisebb, akkor 4 értékben növeli a delta sugárzás bekövetkezését,
ha 5 és 10 közé esik, akkor 1 értékben növeli a delta sugárzás bekövetkezését, ha 10-nél több,
akkor nem befolyásolja a másnapi sugárzást.

Parabokor: Akár alfa, akár delta sugárzás hatására a tápanyag mennyisége eggyel nő.
Sugárzásnélküli napon a tápanyag eggyel csökken. A másnapi sugárzást nem befolyásolja.

A program egy szövegfájlból olvassa be a szimuláció adatait! Az első sorban a növények
száma szerepel. A következő sorok tartalmazzák a növények adatait szóközökkel elválasztva:
a növény nevét, a fajtáját és a kezdetben rendelkezésére álló tápanyag mennyiségét. A fajtát
egy karakter azonosít: a – puffancs, d – deltafa, p – parabokor. A növényeket leíró
részt követő sorban a szimuláció napjainak száma adott egész számként. A program kérje be a
fájl nevét, majd jelenítse meg a túlélők nevét! Egy lehetséges bemenet:

4
Falánk a 7
Sudár d 5
Köpcös p 4
Nyúlánk d 3
10

(Javaslat: Hozza létre az absztrakt növény osztályt, amelyből az egyes fajták osztályait. A
konstruktor paramétere legyen a név és a tápanyag kezdeti mennyisége. Egy nap elteltére is
vezessen be művelet(ek)et, a visszatérő érték adja meg, hogy a növény milyen módon
befolyásolja a következő nap sugárzását. A befolyásolás lehet egy egész szám, ami pozitív alfa
sugárzás esetén, negatív delta sugárzás esetén, nulla, ha a növény nem befolyásolja a másnapi
sugárzást. A végeredmény meghatározásához kell még 2 művelet: él-e a lény, illetve a név
lekérdezés.)